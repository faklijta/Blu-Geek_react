---
path: "/ajanlo"
date: "2018-02-08T17:40:33.962Z"
title: "Kék spekuláció: De jó lenne az idén... kitekintő 2018-ra (Blu-Ray ajánló)"
---
Ismételten BUÉK mindenkinek! Elrajtolt az új kék év, és ennek szellemében megint nekifutunk egy kis (és immáron hatodik!) áttekintésnek. Mi történt tavaly, hol állunk jelenleg, mi várható ebben az esztendőben? No, csak szép sorjában...


1) Amik kimaradtak:

Itt aztán felgyülemlett egy kis tartozásunk az utolsó negyedév nehézségei miatt. A már szokásos 10-es listából 6 tesztet szállítottunk év közben, a "Westworld", az "Alien: Covenant", a "Transformers 5" és a "Kingsman 2" elemzése így hamarosan esedékes, legutóbbi ugye a megjelenés okán csak mostanában. Továbbá hozzáadjuk majd még a "Pókember: Hazatérés"-t is a teendőkhöz, illetve végre a lemez birtokában egy 2006-os ígéretnek is eleget tudunk tenni az "Aljas nyolcas" tesztjével.

2) A sorozatok folytatódnak:

A már említett "Westworld" ismertetése már itt toporog az ajtóban, de még mindig masszívan tartozunk a "Trónok Harca" bemutatásával is (hahó Argento!!! :)), lógunk a Studio Canal (leánykori nevén Legendák Klubja DVDk) filmekkel (ezeket kisebb-nagyon csokrokban szeretnénk megírni), illetve ráfér még egy kis kakaó a Világvége és a Mi a valóság? szériákra is. Lesz tehát itt is tennivaló bőven.


3) Amik jönnek:

Január-Március:
Iparkodni pedig majd nagyon kell, hiszen az év első időszaka turbófokozatra kapcsolva eléggé várós címeket fog szállítani. Az esztendőt máris egy kis lebegéssel kezdjük, hiszen a boltokban már kapható a tavaly rekordokat döntögető "Az" remake-je. Szintén hamarosan kezünkbe foghatjuk a "Setét Torony" sima vagy fémdobozát, a "Barry Seal: A beszállító"-t, többek között Luc Besson "Valerian és a ezer bolygó városá"-t, a már említett "Kingsman 2"-t, sőt, hamarosan még a klasszikus "Piszkos Harry" is tiszteletét teszi nálunk, persze szinkronosan.

És ez még csak a kezdet, hiszen a buli folytatódni fog egy igazán nehézsúlyú triásszal. Február elején kell érkeznie a "Blade Runner 2049"-nek, márciusban pedig az "Igazság Ligájá"-nak és a "Thor - Ragnarök"-nek! Sőt, ha hinni lehet a pletykáknak, a mozikból való gyorsabb kikopás és a közelgő Han Solo film premierje miatt nem eképzelhetetlen "Az utolsó jedik" március végi eljövetele . Eme utóbbi két film hazai megjelenéséről - A PV körüli állandó Disney furcsaságok miatt- biztosat még nem tudunk mondani, de mint mindig, max import motyóból fedezzük szükségleteinket.

Végül, de nem utolsó sorban szeretnénk megemlíteni, hogy várhatóan a Studio Canal digibook-ban megjelenő filmjei is csordogálni fognak majd szép számmal ebben az időszakban.


Április-Június:
A nagy dömping után a második negyedév relatíve üres maradt, viszont nyilván itt fognak majd megjelenni az Oscar gála jelöltjei/nyertesei, hazai versenyzőként pedig a "Valami Amerika 3". Újabb Marvel dózisként a "Fekete párduc" önálló filmje érkezhet még, illetve a "Jumanji" remake, de magyar megjelenést itt se kérdezzetek :).


Július-Szeptember:
A nyár vége és a sulikezdés ismét izgalmas lesz, hiszen erre a negyedévre is várunk majd három jelentősebb filmet. Iszonyatosan kíváncsiak vagyunk Spielberg "Ready player one"-jára, a mindent és mindenkit felsorakoztató "Végtelen háború"-ra, és bízunk benne hogy a "Han Solo" film is jól fog sikerülni. Természetesen mindezek mellett érkezik majd a legújabb "Tomb Raider" és némi csúszást követően a "Tűzgyűrű 2" is.


Október-December:
Itt is találunk majd bőven csemegéket. A mutánsvonal képviselőjeként érkezhet majd a "Deadpool 2", a dínók töretlen népszerűségét hirdető "Jurassic World 2", visszatérnek a rasztás vadászok a "The Predator"-ral, jöhet még a "Ocean's 8", a "Mamma Mia" második része, hazai versenyzőként pedig a "Sunset" rilíze. Jó lenne megkapni itthon a "Mission impossible 6"-ot is ekkortájt, de Paramount cím lévén ez nomest est omen, valszeg csehektől kell majd beszerezni.

Természetesen a felsorolt címek nagyon szőr mentén kerültek ide, mi magunk ezeket fogjuk figyelni a legjobban, a valóságban persze jóval több lemez fog megjelenni idehaza (legalábbis reméljük). Rengeteg filmet várunk tehát magunk is, ezért nem okozott különösebb gondot a kötelező tesztlista elkészítése, amely per pill így néz ki (a változtatás jogát persze fenntartjuk :D):

1) Az (remake+régi)

2) Blade Runner 2049

3) Az Igazság Ligája

4) Thor: Ragnarök

5) Star Wars: Az utolsó jedik

6) Végtelen háború

7) Ready Player One

8) Han Solo

9) Jurassic World 2

10) Deadpool 2

Kellemes kékezést kívánunk erre az évre is!
