---
path: "/starwars"
date: "2018-02-09T18:09:33.962Z"
title: "Star Wars: Az utolsó jedik (Mozi ajánló)"
---

...A Star Wars: Az utolsó Jedikben a Skywalker saga folytatódik. Az ébredő Erő hősei a galaxis legendás alakjaival indulnak nagyívű kalandra, s közben nem csak az Erővel kapcsolatos ősi rejtélyekre találnak választ, hanem megdöbbentő múltbéli titkokra is fényt derítenek...


Jesus, nézegetem a kommenteket a neten. A zemberek fele kivan mint a kutya, a másik tábor pedig ujjongva ünnepli a Star Wars saga legújabb nekifutását. Szó se róla, "Az utolsó jedik" ha lehet még jobban megosztja a rajongókat, mint Abrams mérnöki pontosságú nosztalgikus házifeladata. A széthúzás oka pedig éppen a klasszikus SW érzésben (illetve annak hiányában) keresendő, ráadásul ebben a tekintetben most mindkét félnek igazat adok. A kritikai össztűz kíméletlenül ekézi a bagatel fordulatokat és a klasszikus vonások humorlabdacsos földbe tiprását, ugyanakkor mások pedig elismerik a pohos dogmák félresöprését.


Jómagam egyébként az újítás híve vagyok, és eme "elefántból bolhát" elgondolás igenis elnyerte a tetszésemet, sőt láthatóan a film próbál másfelé fókuszálni és újraértelmezni a franchise mondandóját (pölö jedik). Ez eddig mind szép és jó, de valahogy maga a dramaturg az,ami nem képes felnőni a feladathoz, így a legnagyobb zavart az Erőben tulajdonképpen ez okozza. Ad egy: a látványos fordulatok bagatelizálása alapban jó ötlet, de cserébe azért kellene legalább valami csontot dobni a népnek amin tud rágózni még két évig. Ad kettő: teljesen felesleges a két és fél órás játékidő, a cselekmény nem annyira sűrű, ezért elég gyakran ékelődnek be uncsi üresjáratok. A karakterek fejlődése egyébként ígéretes (Luke, Kylo, Rey), de valahol sajnos csak az marad és egyesek toporgása (Leia, Poe, Finn, a beígért Phasma/Snoke, az idételen Hux) fájdalmasan tompítja az összképet.


A kihagyott ziccereket legalább jól kompenzálja a valóban hibátlan látvány, a klasszikus motívumokat beúsztató hagyományos Willams zene, és igen, az a pár valóban jól sikerült jelenet. Középső darabként valahol egy kicsit tényleg erőtlen epizód lett (mondjuk a legrosszabb résznek evör kikiáltott "Klónok Támadása" se volt eléggé combos), de merészsége okán nekem mindenképpen a pozitív oldalra kerül. Innentől kezdve pedig tényleg igazán érdekes lesz a sztori, mivel a záróetap gyeplőjét ismét Abrams fogja átvenni, akinek pedig rövid idő alatt döntenie kell: végigviszi az ambíciózus reneszánszt avagy visszakormányozza a franchise-t a jól ismert húgymeleg nosztalgiába. Na erre aztán nagyon kíváncsi leszek. 8/10.
